การทำแกงเขียวหวานไม่ได้มีขั้นตอนยุ่งยาก หรือซับซ้อนอย่างที่คิด เพียงแค่ต้องเตรียมวัตถุดิบให้พร้อม สำหรับแกงเขียวหวาน สูตรภาคใต้ มีขั้นตอนและวิธีทำที่ไม่แตกต่างจากทั่วไปมากนัก แต่จะเน้นความเข้มข้นของเครื่องแกง เพิ่มความเผ็ดร้อนขึ้นมานิดหน่อยด้วยการเติมกะปิและเครื่องแกงเผ็ด ใส่เนื้อสัตว์ที่ต้องการ พร้อมปรุงรสตามความชอบ

โดยขั้นตอนแรกจะต้องเริ่มจากการทำเครื่องแกงเขียวหวานก่อน แต่หากอยากข้ามขั้นตอนส่วนนี้ ก็สามารถหาซื้อเครื่องแกงเขียวหวานสำเร็จรูปมาใช้ได้เลย ทั้งนี้สามารถปรับปริมาณของส่วนผสมได้ตามที่ชอบ

วัตถุดิบสำหรับทำเครื่องแกงเขียวหวาน 
- พริกขี้หนูเขียว 
- พริกไทยเม็ด 
- ลูกผักชี 
- เมล็ดยี่หร่า
- เกลือ 
- หัวข่าซอยหยาบ 
- ตะไคร้ซอย 
- ผิวมะกรูด  
- เครื่องแกงเผ็ด
- กะปิ

วิธีทำเครื่องแกงเขียวหวาน
1. นำลูกผักชีกับเมล็ดยี่หร่าไปคั่วให้หอม แล้วนำมาตำรวมกับวัตถุดิบอื่นๆ จนละเอียด
2. หลังจากนั้นใส่เครื่องแกงเผ็ดประมาณ 1 ช้อนชา เพื่อเพิ่มความเผ็ด (ใส่ในปริมาณที่ต้องการได้)
3. และสุดท้ายใส่กะปิลงไป ผสมให้เข้ากันเป็นอันเสร็จเรียบร้อย ก็จะได้เครื่องแกงเขียวหวานสำหรับนำไปประกอบอาหารในขั้นตอนต่อไป

วัตถุดิบสำหรับทำแกงเขียวหวานไก่
- เครื่องแกงเขียวหวาน
- ไก่ครึ่งตัว และเครื่องใน (สามารถปรับเปลี่ยนไปใช้เนื้อสัตว์อื่นๆ ตามความความได้)
- กะทิ 
- พริกชี้ฟ้าแดง
- มะเขือ
- ฟักเขียว
- ใบโหระพา

ขั้นตอนวิธีทำแกงเขียวหวานไก่
1. นำหัวกะทิใส่หม้อ ตั้งไฟที่ระดับปานกลาง เคี่ยวไปเรื่อยๆ จนเดือด
2. นำเครื่องแกงเขียนหวานใส่เพิ่มลงไป เคี่ยวต่อจนเดือด
3. ใส่เนื้อไก่ (หรือเนื้อสัตว์ตามที่ชอบ) ลงไป หลังจากนั้นคนให้เข้ากับเครื่องแกง
4. เคี่ยวจนเนื้อไก่สุก แล้วใส่หางกะทิลงไป เคี่ยวต่อไปเรื่อยๆ
5. หั่นมะเขือให้มีลักษณะครึ่งซีก หันฟักเขียวเป็นชิ้นๆ ใส่ลงไปในหม้อ เคี่ยวต่อจนผักสุก
6. นำพริกชี้ฟ้าแดงมาหั่นในลักษณะเฉียงไปตามแนวยาว ใส่เพิ่มลงไป
7. เพิ่มน้ำปลา หรือน้ำตาล ปรุงรสตามที่ชอบ
8. เมื่อแกงเดือด ให้ใส่ใบโหระพาลงไป หลังจากนั้นยกลงจากเตา
9. ตักเสิร์ฟใส่ถ้วย พร้อมรับประทานได้เลย